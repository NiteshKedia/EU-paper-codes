Človek v zrkadle9. September. 2009 o 15:51 | Kategória: Reakcie | Komentáre sú deaktivovanéV kultúre celebrít ničíme to, čo zbožňujeme. Obchodné využitie smrti Michaela Jacksona usporiadali korporačné sily, ktoré ho priviedli k pomätenosti. Jackson, okradnutý o detstvo a obklopený supmi, živiacimi sa jeho strachom a slabosťami, bol natoľko pohltený odporom k sebe samému, že vyrezával svoju afroamerickú tvár do ustavične sa meniacej belošskej posmrtnej masky a skrýval podozrenie z pedofílie za ilúziu večného detstva Petra Pana. Nedokázal oddeliť svoje verejné a súkromné ja. Stal sa tovarom, výrobkom určeným na predaj, používanie a manipuláciu. Nakazil sa morálnym nihilizmom a osobným rozkladom, ktoré sú v jadre našej skomercionalizovanej kultúry. A jeho predstavy večnej mladosti, preludy majestátnosti a zúfalé, znetvorujúce hľadania fyzickej transformácie sú prejavmi našej vlastnej túžby.  Bol odrazom nás v extréme. Jeho pohreb – estrádu s rakvou – sledovalo asi 31,1 milióna televíznych divákov. Obrad, ktorý tvorili vystúpenia alebo prejavy úcty od Stevieho Wondera, Brooke Shieldsovej a iných celebrít, naživo prenášalo 19 sietí, vrátane najväčších vysielacích a káblových spravodajských programov. Bola to posledná epizóda dlhotrvajúceho seriálu Michael Jackson. A ukončila ju jeho dcéra Paris, ktorú vyzvali, aby sa postavila pred mikrofón a rozprávala o svojom otcovi. Janet Jackson, predtým než dievča mohlo vysloviť pár slov, povedala Paris, aby hovorila nahlas. Keď sa dieťa zrútilo, dospelí okolo nej nastavili mikrofón tak, aby sme mohli počuť jej vzlyky. Dav tlieskal. Bola to strašidelná ozvena toho, čo zničilo jej otca. Príbehy, ktoré máme najradšej, sú zo skutočného života – spočiatku sláva, raketový úspech, a potom dlhé, bizarné a desivé emotívne stroskotania. O. J. Simpson ponúkol nudnú verziu rovnakej zápletky. Aj Britney Spearsová. Jackson bol ku koncu veľmi zadlžený a vyčerpaný mimosúdnym vyrovnaním vo výške 22 miliónov dolárov vyplatených Jordymu Chandlerovi, ako aj siedmimi žalobami za sexuálne zneužívanie detí a dvoma žalobami za užívanie omamných látok s cieľom trestne ho stíhať. Žrali sme informácie o jeho telesnom a duševnom rozklade, najmä odkedy veľa Američanov zápasí so svojím vlastným pádom do ohromnej zadlženosti,  stratou postavenia a osobnou dezintegráciou. Šokujúca dráma Jacksonovho súkromného života dokonale zapadala do kontextu pokračujúcich drám v televízii, vo filmoch a v správach. Médiá prosperujú vďaka príbehom zo skutočného života, najmä ak sa týkajú celebrít. Televízne reportáže sú minidrámami, ktorým nechýba hviezda v hlavnej úlohe, zlosyn, vedľajšie postavy, atraktívny moderátor a napínavé, hoci často nepredvídané zakončenie. Verejnosť nenásytne konzumovala novinky o Jacksonovi, zvlášť počas jeho exilu, a mala sklon im venovať väčšiu pozornosť ako fiktívnym umeleckým dielam. V románe Raya Bradburyho 451 stupňov Fahrenheita o budúcom otrasnom mieste pre život ľudia trávia väčšinu dňa sledovaním gigantických televíznych obrazoviek, ktoré ukazujú nekonečné scény policajného prenasledovania a zatýkania zločincov. Bradbury pochopil, že život raz bude zabalený, spísaný, podávaný rozprávaním a nafilmovaný, stane sa najpresvedčivejšou, najneprekonateľnejšou formou zábavy. A Jackson bol veľkolepá šou. Zaslúžil si veľkolepé finále. Tí, ktorí urobili s Jacksona svetovú osobnosť a zmenili ho na kus majetku, najprv ako dieťa a napokon ako mŕtvolu uloženú do pozlátenej truhly za 15 000 dolárov, sú agenti, novinári, ľudia z marketingu, promótori, scenáristi, televízni a filmoví producenti, reklamní pracovníci, video technici, fotografi, osobní strážcovia, vedúci nahrávania, konzultanti pre garderóbu, inštruktori fitnesu, prieskumníci verejnej mienky, rozhlasoví hlásatelia a osobnosti televízneho spravodajstva. Tí všetci sa podieľali na vytvorení celebrity v záujme zisku. Oni poťahujú nitky a vedú bábky. Nik nedosiahne status celebrity, nik nezhltne ilúziu ako skutočnosť bez armád kultúrnych splnomocnencov a sprostredkovateľov. Producenti v Staples Center (v Los Angeles) zaručili 18 000 návštevníkov a televízne publikum (aj BBC venovala tri hodiny prejavom úcty), pričom pohreb koncipovali ako ďalší sentimentálny druh zábavy zvyšujúci popularitu. Posledná rozlúčka s Jacksonom bola oslavou celebrity. Nechýbal nechutný pohľad na skupiny detí spievajúce nad rakvou. Basketbalista Magic Johnson urobil reklamu reťazcu kuracích reštaurácií KFC. Shieldsová, potláčajúc slzy, spomínala, ako s 33-ročným Jacksonom – ktorý bol vždy čestný – vnikli do izby Elizabeth Taylorovej v noci pred jej posledným sobášom, aby sa prví mohli pozrieť na jej svadobné šaty. Obaja potom žartovali, že sú matka a otec nevesty. Mohlo sa to javiť ako veľmi prehnané, ale robili to pre zábavu a robili to naozaj. Bola tu aj montáž fotografií, v ktorej po zábere Jacksona potriasajúceho si ruky s Nelsonom Mandelom bezprostredne nasledovala jeho snímka s populárnou animovanou postavičkou žaby. Sláva redukuje všetko známe na rovnakú úroveň. Sláva je spoločným menovateľom. A každá anekdota vyzerá ako potvrdenie, že keď strávite život v úlohe celebrity, nemáte potuchy, kto ste. Posudzujeme naše životy podľa celebrít. Usilujeme sa byť ako oni. Napodobňujeme ich vzhľad a správanie. Unikáme neporiadku skutočného života prostredníctvom ilúzií o ich hviezdnom postavení. Aj my túžime priťahovať obdivujúcich priaznivcov našej veľkoleposti v nepretržitom životopisnom filme. Pokúšame sa vidieť sami seba cez naše životy, akoby nás mohla snímať kamera, dbáme na to, ako sa udržiavame, obliekame, čo hovoríme. Vymýšľame si filmy, ktoré sa odohrávajú vnútri  našich hláv s nami v hlavnej úlohe. Uvažujeme, ako by publikum mohlo reagovať. Kultúra celebrít nás naučila, takmer mimovoľne, generovať vnútorné osobné scenáre. Osvojili sme si spôsoby rozprávania a myslenia, ktoré výrazne poznačujú štýl našej komunikácie so svetom a s bezprostredným okolím. Neal Gabler, ktorý rozumne písal o uvedených súvislostiach, tvrdí, že kultúra celebrít nie je zbližovaním spotrebiteľskej kultúry a náboženstva, skôr nepriateľským prevzatím náboženstva spotrebiteľskou kultúrou. Jackson sa zúfalo bál prichádzajúcej staroby. Veril, že môže regulovať rasu a pohlavie. Zmenil si podobu pomocou chirurgických zákrokov a azda ženskými hormónmi sa transformoval z Afroameričana tmavej pleti na mŕtvolný zjav neurčitého pohlavia s kriedovou tvárou. A keď posunul hranice rasovej a sexuálnej neidentifikovateľnosti do krajnosti, urobil iba to, čo mnohí Američania. Minulý rok v Spojených štátoch vykonali 12 miliónov kozmetických plastických chirurgických procedúr. Uskutočnili sa preto, že v Amerike je najviac ľudských bytostí – bohatých aj nemajetných, slávnych aj neznámych –, ktoré sú v stave nazerať na seba ako na speňažiteľné komodity. Sú predmetmi na spôsob spotrebného tovaru. Nemajú duchovnú hodnotu. Musia vyzerať nádherne a žiť na nádherných scénach. Musia zostať mladí. Musia získať pochybnú slávu a peniaze, alebo ich ilúziu, aby boli úspešní. A nezáleží na tom, ako to dosiahnu. Morálny nihilizmus našej kultúry dovoľuje temnú náklonnosť pozorovať ponižovanie, utrpenie, bezmocnosť a bezohľadné zaobchádzanie s inými ľuďmi. Vzdelanie, spoločenská prospešnosť, poctivosť, úprimnosť a súcit sú kvality, ktoré – ako sami vidíte – sú v rámci hrubej zvrátenosti demokracie a morálky zosmiešňované a zavrhované každou reality šou. Konkurenti, ktorí chcú získať peniaze a šancu na prchavú slávu, uprednostňujú elimináciu nežiaduceho. V záverečných titulkoch reality šou Budúca top modelka Ameriky portrét ženy vytláča miznúcu skupinovú fotografiu z obrazovky. Tieto odvrhnuté postavy sa stávajú, aspoň pre televízne publikum, mŕtvolami. Celebrity, ktoré už nedokážu dlhšie generovať publicitu, pozitívnu alebo negatívnu, miznú. Život, ako učia spomínané šou, je krutý svet totálneho  konkurenčného boja a ustavičného úsilia získať slávu a upútať pozornosť. A život je o osobnom ponižovaní všetkých našich oponentov. Tí, ktorí zvíťazia, sú najlepší. Tí, ktorí prehrajú, si zaslúžia byť odstránení.Ľudia, ktorí neuspejú, ktorí sú nepekní alebo chudobní, sa stávajú terčom znevažovania a výsmechu. Ľudské bytosti sú využívané, zrádzané a odhadzované v rámci tovarovej kultúry, ktorá je v podstate príbehom Jacksonovho života, hoci zažil ekvivalent vzkriesenia celebrity. Bolo a je to veľmi priaznivé pre predaj jeho hudby a azda pre novú nahrávaciu spoločnosť jeho otca, pretože Joeovi Jacksonovi synova smrť zaručila ako verejná udalosť mimoriadne širokú propagáciu. Spolucítenie, kvalifikácia, inteligencia a solidarita sú nepoužiteľnými prednosťami, keď je ľudská bytosť komoditou. Tí, ktorí nedosiahli status celebrity, ktorí nevyhrali peniaze v lotérii alebo nezarobili milióny vo firmách na Wall Street, si zaslúžia svoj nepriaznivý osud. Kult seba, ktorý Jackson stelesňoval, ovláda našu kultúru. Uctievanie vlastnej osoby patrí k typickým črtám psychopatov: povrchný pôvab, chvastúnstvo, samoľúbosť; potreba konštantnej stimulácie; sklon ku klamaniu, podvádzaniu a manipulácii; absencia výčitiek svedomia alebo pocitu viny. Jackson od svojich predstieraných manželstiev po pochybné vzťahy s mladými chlapcami mal všetky uvedené vlastnosti. Aj to je etika propagovaná korporáciami. Je to etika ničím nespútaného kapitalizmu. Je to nesprávne presvedčenie, že osobný štýl a osobný vzostup, ktoré sa omylom stotožňujú s individualizmom, sú to isté ako demokratická rovnosť. Je to nadraďovanie imidžu nad podstatu.V rámci kultu seba máme právo na čokoľvek, po čom túžime. Môžeme dokonca aj znevažovať a zničiť ľudí okolo nás, vrátane našich priateľov, zarábať peniaze, byť šťastní a stať sa všeobecne známi. Keď dosiahneme slávu a blahobyt, stanú na svojím vlastným ospravedlnením, svojou vlastnou morálkou. Nie je dôležité, ako ich niekto nadobudne. To je zvrátená etika vyprodukovaná bankami a investičnými domami na Wall Street, ktoré úmyselne spľundrovali národné hospodárstvo, odcudzili peniaze desiatkam miliónov malých akcionárov, ktorí si kúpili cenné papiere na finančné zaistenie svojho dôchodku alebo na výdavky za univerzitné štúdium svojich detí. Šéfovia spomínaných korporácií, podobne ako víťazi televíznych programov typu reality šou, ktorí klamú a manipulujú ostatných, len aby sami uspeli, odišli so stovkami miliónov dolárov v podobe kompenzácií a bonusov. Etika Wall Street je etikou celebrít.Mimoriadna pozornosť venovaná Jacksonovej smrti je typickou ukážkou nášho kolektívneho úniku do sveta ilúzií. Posadnutosť banalitami jeho života skrýva zúfalstvo, nezmyselnosť a prázdnosť našich vlastných životov. Záľuba v taľafatkách odpútava ľudí od morálnych pochybností vyvolávaných stúpaním sociálnej nespravodlivosti, nárastom nerovnosti, pridrahými imperiálnymi vojnami, a politickou korupciou. Šialená honba za prestížnym postavením, bohatstvom a slávou ničí naše duše, tak ako zničila Jacksona a ako zničila našu ekonomiku.Sláva celebrít maskuje identitu vlastníkov skutočnej moci – korporácie a oligarchickú elitu. A kým sa topíme vo vážnych hospodárskych a politických problémoch, kým klesáme smerom k depresii, ktorá spôsobuje viac biedy ako Veľká hospodárska kríza, našu pozornosť usmerňujú, manipulujú a odpútavajú celuloidové tiene na stene Platónovej jaskyne. Fikcia kultúry celebrít nie je projektovaná iba na to, aby zabávala. Jej zámerom je emocionálne nás drenážovať, zahmliť nám vlastnú identitu, robiť nás zodpovednými za naše ťažkosti, navyknúť nás na lov ilúzií slávy a šťastia, udržiavať nás v takom stave, aby sme nekládli odpor. A napokon celá mediálna hystéria okolo Jacksonovej smrti bola skutočne ďalším jarmočným a nevkusným divadlom s cieľom odviesť pozornosť umierajúcej kultúry od vlka vyjúceho pri bráne.CHRIS HEDGESIn: Truthdig, 13. 7. 2009, USAPreložil PAVOL JANÍK