Slovenská národná strana > Aktuality > Mikolaj: Brať na vysokú školu každého, nebolo správneMikolaj: Brať na vysokú školu každého, nebolo správne04.01.2010 | Počet prečítaní: 169Minister školstva zaželal svojim kolegom z opozície, aby im ostala ich kritická nátura.17.12.2009 | Stanislava HarkotováBratislava – Rezort školstva má za sebou druhý rok reformy. Rezonovali v ňom témy meškajúcich učebníc, hodnotenie kvality vysokých škôl, znel aj škandál spojený s rýchlokvasenými študentmi na univerzite v Trenčíne.Ako všetky tieto témy hodnotí šéf rezortu školstva? Prečítajte si v rozhovore s Jánom Mikolajom pre Aktuálne.sk:Je december. Základné školy majú ešte stále problém s učebnicami. Učitelia hovoria o “šití horúcou ihlou” či “reformovaní z hlavy.” Hovoria aj o tom, že reforma jednoducho mohla počkať ešte rok či dva. Ako by ste im svoje počínanie vysvetlili?- Dnes sme už v druhom roku reformy. To znamená, že školy mali rok na to, aby si vedeli nastaviť svoje veci aj na prvý, aj na druhý ročník. Hovoriť o tom, že sa malo čakať s reformou je už naozaj neaktuálne. Každý mal skutočne viac ako rok na to, aby si školské vzdelávacie programy urobil. Uznávam, že táto kritika sa mohla týkať začiatku minulého školského roka. Hovoriť o čakaní dnes, to už nemá opodstatnenie.A čo učebnice? Tie sú tiež súčasťou reformy.- Učebnice sa takisto musia písať až vtedy, keď je schválená reforma. Keď nie je reforma schválená, čo by ste do týchto učebníc napísali? Ako náhle sa reforma schválila, vypísali sme prvé výberové konanie. Nechcem sa vyhovárať na predchádzajúce obdobie, ale za posledné štyri roku tu existovalo minimum nových učebníc. Teraz sa ročne píše okolo osemdesiat učebníc. Narážame tým na kapacity autorov a vydavateľstiev.Ako to vlastne vyzeralo s výberom autorov učebníc?- Menili sme aj tento systém. Pôvodne bol nastavený tak, že výberové konanie sa uskutočnilo na vydavateľov a určovali, kto bude písať učebnicu. Pre nás je prioritou obsah učebnice. Takže najskôr vyberáme autorov, ktorí predkladajú svoje ponuky a vydavatelia sú až na konci. Je pravda, že sa nám to trošku predĺžilo, ale pre nás je rozhodujúci obsah, a nie to, kto učebnicu tlačí.Dnes je skutočnosť taká, že sa učebnice tlačia aj v sobotu, nedeľu, tlačia sa aj medzi sviatkami. Pravda je aj tá, že niektoré rukopisy nám vrátili oponenti. Je tvrdšia oponentúra učebníc, a na to treba určitý čas. Stále hovorím, že reforma nabieha štyri roky a ak si niekto myslí, že sa to dá všetko dopredu naplánovať, povedať autorom: Píšte v predstihu, tak to nejde.Od schválenia projektu v konkurze, keď boli z učebníc spravené len ukážkové kapitoly, sa podľa niektorých pracovníkov vydavateľstiev nedal dostatočný priestor na dopísanie učebnice, recenzovanie, redakčné práce, a tak ďalej…Ako som uviedol, zmenili sme celú procedúru. Priorita je naozaj na výbere autora a obsahu knihy. Autor napíše text, ten sa oponuje, keď nie je dobrý, autorovi sa vráti na prepracovanie. Keď je všetko hotové, učebnica sa dá vydavateľovi, ktorý ju graficky spracuje. Môže sa stať aj to, autor povie: To ste spracovali zle. Chcem mať obrázok tu a text tu. Čiže dosť sa s tými učebnicami hráme, na čo vydavatelia neboli zvyknutí, a preto to aj kritizujú.Nedávno ste uviedli, že obdobná situácia sa môže opakovať aj o rok a nasledujúce reformné ročníky môžu mať s učebnicami problém. Pripúšťate to aj dnes?- Dnes sú už všetky výberové konania na autorov uzavreté, podpisujú sa zmluvy, takže sa začína písať. S výberovými konaniami sa začalo už v júni. Píšu sa učebnice pre tretí ročník, pre druhý ročník sú napísané takmer všetky.Viete teda garantovať, že učebnice budú?Učebnice na 80 až 90 percent budú, ale čo ak autor tú učebnicu nenapíše načas? Povie, že je chorý a potrebuje ďalší mesiac. Alebo sa môže stať, že mu ju vráti oponent… Je to živý proces, ťažký a zložitý. Pracuje na tom veľké množstvo ľudí.Školy museli pristúpiť k riešeniu, že si materiály tlačia z internetu, kopírujú si ich, míňajú tonery v tlačiarňach…- Tie učebnice, z ktorých sa učilo doteraz budeme hádzať do koša? Všetky boli zle?Moja otázka smerovala skôr k tomu, či ministerstvo nezvažuje ošetriť túto záležitosť finančnou injekciou?Môžu predsa dočasne ešte používať tie knižky, z ktorých sa učili doteraz. Ako to robili v minulom období, keď pre všeobecno vzdelávacie predmety sa napísalo šesť nových knižiek za štyri roky?Čiže ministerstvo neprispeje do školských fondov.- Knižky ktoré sa používali doteraz predsa neboli zlé. Nejaký čas ešte vydržia.Objavili sa informácie, že ste priamo zasahovali do tendra, kto bude tlačiť nové učebnice. Zasahovali ste?Ide o klasickú mediálnu manipuláciu, na ktorú musím podať žalobu. Jedine čo podpisujem je záverečný protokol, ked je tender skončený a zápisnica je podpísaná všetkými členmi komisie. Robíme viac ako 80 tendrov ročne. Nie je šanca z mojej strany to ani len sledovať.V tomto konkrétnom tendri ste mali vyberať na základe vlastných preferencií.Ide o čisté klamstvo. Ako môžem v tendri vyberať ked nie som členom výberovej komisie? A myslíte si, že výberová nezávislá komisia by si do toho nechala hovoriť?V tendri nemali vyhrávať práve najlacnejšie alternatívy ponúk. Vydavateľstvo Ivana Kmotríka Mladé letá malo získať o 50 percent viac než ostatné vydavateľstvá.- Mladé letá som čítal ja ako chlapec. Toto vydavateľstvo je staré desiatky rokov. Keď to pán Kmotrík kúpil, ak to vôbec kúpil, predsa Slovenské pedagogické nakladateľstvo nevylúčime zo súťaže. Prečo by sme mali. To by bola diskriminácia. Nie je vôbec dôležité kto vydavateľstvo vlastní ale ako kvalitne pracujú.A vy sa s Kmotríkom poznáte?- Poznám sa roky, ale že vlastní vydavateľstvo Mladé letá, to som nevedel., nezaujíma ma to.V tomto roku rezonovala aj téma: Vlastenectvo na školách. Zdajú sa vám dnešné slovenské deti málo národne cítiace?- Myslím si, že to chýba. Najmä v porovnaní s niektorými štátmi, ako je napríklad Švajčiarsko alebo Spojené štáty americké, či Maďarsko kde majú perfektne rozpracované metódy a systémy vzdelávania o vlastenectve. Takého krajiny sú ďaleko pred nami, cítim to ako slabinu. Preto sme vytvorili niektoré koncepcie, že vlastenectvo v školách bude. Aj štátne Symboly sú na to, aby sa používali.Myslíte si, že hymna je to kľúčové, čo môže vzbudiť v deťoch pocit národnej hrdosti?- Kľúčové to nie je, ale je to potrebné. Určite to pomôže.Vysoké školy v roku 2009 prešli komplexnou akreditáciou. Išlo o akúsi hĺbkovú kontroly. Mohla napríklad komplexná akreditácia odhaliť problém, ktorý v jeseni odhalili na Trenčianskej univerzite?- Komplexná akreditácia nie je hĺbková kontrola, je to meranie kvality. Merali sme kvalitu a zisťovali, či sú všetky podmienky na výučbu splnené. Toto je cieľ komplexnej akreditácie. To, že je niekde neporiadok v evidencii, že chýbajú skúšobné správy.. My hodnotíme garantov. To, či chodia študenti do školy, to komplexná akreditácia nehodnotí. To, čo sa stalo v Trenčíne nesúvisí s akreditáciou, pretože tie pravidlá mali nastavené dobre. Problém bol v tom, že sa nedodržiavali.Nedávno poslankyňa Tatiana Rosová hovorila o tom, že predmetná škola mala problém už pred niekoľkými rokmi, že sa tu dostali podobne rýchlo získané tituly. Dokonca išlo o niekoľko desiatok študentov. K vám sa neodstali pred tohtoročnou kauzou takéto informácie?- Pani Rosová má informácie z médií. Číta noviny, a potom hovorí ostatným médiám, čo prečítala. Do Trenčína sme poslali kontrolu a tá konštatovala, že študenti študovali v rámci celoživotného vzdelávania. Dekan im skúšky neuznal a bolo im povedané, že musia vykonať nové skúšky. Kontrolovalo sa, či tie skúšky vykonali, alebo nie. Ukázalo sa, že títo študenti urobili skúšky bez toho, aby chodili do školy. A to je problém a na to sa prišlo až teraz.Pošle ministerstvo kontroly aj na iné vysoké školy?- Máme pravidelné kontroly, podľa harmonogramu. Vždy ale keď prídu indície, posielame novú na predmet pochybení. Aj školy však musia mať svoju vnútornú kontrolu. To je rozhodujúce.Vy ste o situácii na univerzite hovorili aj s rektorom Miroslavom Mečárom. Stačili vám jeho argumenty?Predstavil so mu protokol o skúškach a povedal som mu, že ide o závažné pochybenia a trvám na tom, aby ich škola vyriešila. Ak sa tak nestane, dovtedy som im pozastavil možnosť uskutočňovať študijné programy. Pochybenia však priznal.A čo pobočky vysokých škôl? Kontrolujete aj tie?Pobočky sú súčasťou vysokej školy. Pobočky musia byť v akreditačnom spise a platia pre nich rovnaké pravidlá, ako pre materskú školu.Zatiaľ sú niektoré univerzity v štádiu, kedy sa rozhoduje o tom, či ostanú univerzitami, alebo budú vysokými školami. Je reálne za jeden rok dostihnúť všetky nedostatky, pre ktoré môžu o štatút univerzita prísť?Ide o vôbec prvú komplexnú akreditáciu. Stanoviť kritériá nebolo jednoduché. Báli sme sa toho, že niekomu môžu chýbať desatiny bodu, či jedno percento a bolo by nekorektné, keby pre to prišla univerzita o status. Každá vysoká škola preto dostane ešte jeden rok, aby “doopravili” svoje päťročné hodnotenie. Dala sa im možnosť, aby opravili chyby, ktoré opraviť môžu. Kto na to má, získa titul, kto na to nemá, bude potrebovať ďalšie obdobie.Pre študenta to v praxi znamená čo? Nastúpi na univerzitu, ktorá bude vysoká škola.Môže sa vám stať aj to, že nastúpite na vysokú školu a tá zanikne. Keď študent nastúpi na univerzitu, dokončí ju, akoby na univerzite bol. Tí novoprijatí už nastúpia s tým, že je to vysoká škola a nie univerzita.Cítiť tam nejaký rozdiel?Mení sa “zvuk” mena univerzity. Vyštudovať na Univerzite Komenského má inú váhu v ušiach nejakého zamestnávateľa ako vyštudovať na nejakej novej súkromnej škole. Všade vo svete to tak je. Napríklad v Írsku. Každý Ír túži študovať na dublinskej Trinity University, ktorá je pre nich národnou hrdosťou. Tam ale berú každého desiateho Íra. Keď má u nich niekto vyštudovanú Trinity, okamžite má isté zamestnanie, o ktoré sa uchádza.Na Slovensku študuje na univerzitách veľké množstvo študentov. Pedagógov je málo…Na vysoké škola sa bralo, povedal by som, až-až… Nebolo to správne.Vedeli by ste komplexne zhodnotiť, či je slovenské školstvo kvalitné?To je to, čo sa nedá povedať jednou vetou. Je to široký a náročný mechanizmus. Priemer sa robiť nedá. Začali sme preto s diferencovaním.Čo by ste zaželali svojim oponentom, či už je to Martin Fronc alebo Lászlo Szigeti, pod stromček?Mne sa s nimi až tak zle nespolupracovalo, pretože boli na ministerstve a určite dobre vedia, čo dalo práce spustiť reformu. Ak ste si všimli, nekritizovala sa reforma, ale iba niektoré sprievodné javy. Pod stromček by som im možno poprial, aby v tom pokračovali. Ich kritika nebola až taká zlá.Bude rok 2010 pozitívny pre školstvo?Už nejdeme so žiadnou legislatívou, tá je skončená. Teraz chceme vytvárať lepšie možnosti, chceme sa viac venovať vzdelávacím programom a výzvam. Zmeny sú tu, sú v školách a už ide o to, aby sme školám pomohli. Idú voľby, čiže sa bude aj viac kritizovať.AKTUÁLNE KAMPANEPRIPOMÍNAME SI19. 11. 1989 – V Bratislave na pôde mestskej organizácie Zväzu slovenských výtvarných umelcov vznikla opozičná iniciatíva Verejnosť proti násiliu (VPN).19. 11. 2004 – Vysoké Tatry zasiahla veterná smršť. Vyžiadala si dve obete na ľudských životoch a spôsobila miliardové škody.KALENDÁR PODUJATÍ