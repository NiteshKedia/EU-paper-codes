Slovenská národná strana > Aktuality > Rafael Rafaj: Neočakávam, že Belousovovú budú nasledovať ďalšíRafael Rafaj: Neočakávam, že Belousovovú budú nasledovať ďalší07.02.2011 | Počet prečítaní: 293Bratislava, 7. februára 2011 – Odídu po vylúčení Anny Belousovovej z SNS aj ďalší poslanci? Plánuje strana s ňou spolupracovať v parlamente ďalej? Aká je nálada v poslaneckom klubu SNS a nezopakuje sa situácia z pred rokov, keď sa strana rozštiepila? Viac v rozhovore pre Aktuality.sk prezradil podpredseda SNS a šéf poslaneckého klubu SNS Rafael Rafaj.Myslíte si, že A. Belousovová po vylúčení zo SNS, založí nový politický subjekt?Neriešim to a nebolo to pre nás kľúčové pri uvažovaní v rámci disciplinárneho konania. Rovnako neuvažujeme nad tým, či to spôsobí nejaký pohyb v klube. Jednoducho strana musí mať jednoznačné výstupy. Bohužiaľ, pani poslankyňa doteraz uprednostňovala svoj osobný záujem a nebola spokojná s vývojom v jej kariére.Nebojíte sa, že vám na politickej scéne vznikne konkurencia v podobe nového subjektu?Nie. Dnes všetky strany aj nestrany od poslanca Igora Matoviča až po neviem koho, hrajú občas vlasteneckú nôtu. Nič sa nemení na tom, že SNS, ktorá má tento rok 140 rokov, je tým najvýraznejším produktom na prezentovanie národnoštátnych záujmov.V kuloároch sa hovorí, že Anna Belousovová by mala byť volebnou líderkou HZDS alebo by mala spolupracovať so stranou Smer – SD. Počuli ste o tom?V kuloároch boli rôzne informácie. Nevylučujem, že som počul aj túto jednu. Že malo prísť ku kontaktom v tejto súvislosti.Hovoríte o nejakej parlamentnej alebo mimoparlamentnej strane?Malo by ísť o mimoparlamentné subjekty.Anna Belousovová na tlačovke vyhlásila, že asi traja poslanci sú rovnako nespokojní v SNS. Očakávate, že klub SNS príde o ďalších poslancov?Úprimne poviem, že neočakávam. Verím, že drvivá väčšina poslaneckého klubu bude spájať svoju budúcnosť so značkou SNS, za ktorú aj kandidovali.Hovorí sa, že aj Rudolf Pučík je nespokojný v SNS a s jej politikou. Rozprávali ste sa s ním o tom?Nemali sme takýto rozhovor. Zaznamenal som ale jeho odmietavú reakciu, keď niektoré médium ho zaradilo medzi odchádzajúcich poslancov. Možno spolupráca alebo synergia nie je až tak ideálna, ale zatiaľ to zvládame. A to aj pri rozprave a aj predkladaní návrhov zákonov. V tomto musím byť kritický na adresu pani Belousovovej, lebo za pol roka som žiadny konkrétny výstup alebo prínos v rámci klubu alebo poslaneckých aktivít nezaznamenal.Je záujmom SNS udržať Rudolfa Pučíka v strane a poslaneckom klube, napriek iným názorom?Aj doterajšia naša komunikácia a vzťahy v rámci klubu nasvedčujú tomu, že žiadny neriešiteľný problém tu nie je. Mám záujem, aby klub fungoval. A to nielen v početnosti, o ktorom rozhodli voliči, ale bazírujem aj na kvalite. Pokiaľ budem predsedom klubu, budem stále tlačiť na kolegov, aby ich aktivity boli intenzívnejšie.Nemrzí vás, že opäť dochádza k štiepeniu SNS?Dvakrát sa do tej istej rieky nevstupuje. Prirodzene, v každej strane alebo subjekte sú ľudia, ktorých predstavy sa nenaplnia v otázke osobnej kariéry alebo priestore, ktorý by chceli mať. Je vyslovene na nich, ako sa rozhodnú. Či budú ďalej pracovať a spolupracovať alebo si budú hľadať inú cestu a inú budúcnosť.V čase, keď sa SNS rozštiepila na dve národné strany, ani jeden subjekt sa nedostal do parlamentu. Neobávate sa, že opäť sa situácia zopakuje?Nemôžeme porovnávať, čo je neporovnateľné. Východiská pred desiatimi rokmi boli úplne iné. Aj sila konkrétnych ľudí bola niekde úplne inde. Nakoniec sa potvrdilo, že ľudia, funkcionári a členská základňa, ktorí boli pri Jánovi Slotovi, dosiahli lepší výsledok. Dúfam, že toto nie je zmyslom konania pani poslankyni Belousovovej. Už je dostatočne dlho v SNS, aby jej prirástla k srdcu. Ale na druhej strane bolo potrebné, aby aj ona v sebe uplatňovala prísnosť straníckej disciplíny, ktorú keď bola podpredsedníčka dávala tak najavo voči ostatným kolegom. Teraz mám pocit, akoby jej táto hodnota nič nehovorila.Poznáte ju už roky. Ako by ste ju opísali ľudsky?Nebudem sa vyjadrovať k ľudským kvalitám. Sme rôzni ľudia a čo nás spája by malo byť vyznávanie spoločných hodnôt, programu a cesty, na ktorej by sme si mali pomáhať, a nie si hádzať polená pod nohy. Vždy sa pozitívne pozerám na veci. A to aj vtedy, keď registrujem negatívne energie alebo nejaké konanie, ktoré nie je súzvučné so záujmami celku. Každý si je strojcom vlastného osudu. Chcem, aby sme pokračovali v pozitívnej energii.Ak budete predkladať návrh zákona, oslovíte kvôli podpore aj Annu Belousovovú?Predovšetkým by som očakával nielen pasívnu a symbolickú účasť. Podľa aktivít a miery pričinenia konkrétnych poslancov budeme predkladať návrhy zákonov. Mám predstavu o viacerých normách a na niektorých už pracujem. Keď sa dostanem do štádia, že budem potrebovať aj pomoc ostatných, prirodzene kolegov oslovím. Podľa reakcií sa ďalej dohodneme, kto bude aj spolupredkladateľom.Je v SNS ešte niekto voči komu budete postupovať tak, ako voči Anne Belousovovej?Nie. Bolo to ťažké rozhodovanie a dosť výnimočné. Mnohí si ešte pamätáme časy, keď kolegovia boli vylučovaní práve Annou Belousovovou. Robilo sa to dosť brutálnym a nekompromisným spôsobom. To je také poučenie z minulosti. Je mi naozaj osobne ľúto a nechápem jej postoj, že neprišla ani na rokovanie klubu, kde sa predmetná otázka prerokovávala. Neprišla ani na Predsedníctvo, aby obhájila svoje kroky, ktoré robila. Dokonca už dopredu vyhlásila, že nechce využiť demokratický inštitút odvolania sa na revíznu komisiu. Všetko podmieňuje subjektívnemu a dopredu napísanému scenáru, čo vôbec nie je pravda.Zdroj: Aktuality.sk, 4. 2. 2011AKTUÁLNE KAMPANEDnes si nepripomíname žiadnu udalosťKALENDÁR PODUJATÍ