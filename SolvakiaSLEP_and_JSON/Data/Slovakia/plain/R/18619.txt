19. november 2013   Meniny má: AlžbetaSlovenská národná strana > Aktuality > Ján Slota: SNS nemôže byť prispôsobivá, nedovolí nám to česť a hrdosť SlovákovJán Slota: SNS nemôže byť prispôsobivá, nedovolí nám to česť a hrdosť Slovákov03.01.2011 | Počet prečítaní: 406Bratislava 3. januára 2011 – Na rozdiel od ĽS-HZDS, ktoré bolo “širokospektrálny zlepenec”, Slovenská národná strana obhajuje národný program už od roku 1871, preto nemôže byť taká prispôsobivá. “Nám to nedovolí naša česť a hrdosť Slovákov,” odpovedal predseda SNS Ján Slota na otázku TASR, či sa neobáva, že jeho stranu postihne osud mimoparlamentnej ĽS-HZDS. V exkluzívnom koncoročnom rozhovore pre TASR vyhodnotil výsledky posledného roku pre SNS, predvolebnú kampaň, ale vyjadril sa aj k mnohým aktuálnym otázkam.Strany väčšinou oslovujú voličov bilbordmi pred voľbami. Vy ste po voľbách vyšli s bilbordmi, na ktorých občanom želáte “Božie Vianoce”. Prečo?- Táto kampaň vôbec nebola mienená v smere zvyšovania preferencií pred voľbami alebo niečo podobné. Chceli sme upozorniť všetkých Slovákov na moment toho, že náš prepolitizovaný život, kde každý každého napáda a nenávisť sa tu medzi Slovákmi šíri geometrickým radom, že pred týmito sviatkami, najväčšími sviatkami kresťanského sveta, sú aj iné hodnoty.Koľko bolo týchto bilbordov a bol nejaký aj v Dunajskej Strede, alebo ste sa sústredili najmä na severné a stredné Slovensko?- Bilbordov bolo približne 100 a bolo nimi pokryté celé územie Slovenska. Máme len pozitívne reakcie.Máte za sebou rok 2010, ktorý bol veľmi turbulentný. Na jeho začiatku ste boli vládna strana, dnes ste v opozícii, aj keď, na rozdiel od ĽS-HZDS, máte zastúpenie v parlamente…- Pre SNS nebol turbulentný len rok 2010, ale minimálne ešte rok predtým. Skutočne, mediálny hon na čarodejnice, ktorý sa rozpútal voči SNS, bol enormný. Z tohto pohľadu považujem posledné dva roky, možno až dva a pol roka, za veľmi turbulentné pre SNS. A bohužiaľ to malo dopady aj na parlamentné voľby, kde sme získali tesne nad päť percent. Napriek tomu si myslím, že naša predvolebná kampaň nebola zlá. Bola jednoznačná, tvrdá a nekompromisná. Možno sme tu trochu aj pochybili, ale SNS chce hovoriť občanom Slovenska, ale predovšetkým Slovákom, vždy pravdu. A pravda sa veľmi zle počúva. Slováci asi radšej počúvajú krásne rečičky o ružových zajtrajškoch. A boja sa počúvať tvrdé slová, ktoré SNS hovorila či už k neprispôsobivým občanom, tým, ktorí nechcú robiť, respektíve hrozbe, ktorá môže v konečnom dôsledku spôsobiť to, že Slováci stratia svoju vlastnú štátnosť. A toto sa zle počúva. My sme upozorňovali na neonacistické maďarské čižmy, ktoré pochodujú po slovenskej pôde. Výroky maďarského premiéra a konanie maďarských politikov – občanov SR, sú pre SNS absolútne neprijateľné.Pána Lukáča Barta, ktorého ste mali na predvolebných bilbordoch, ste našli náhodne? Aktuálne je totiž obvinený z trestného činu…- Nikto nikoho nehľadal, ja som ho prvýkrát videl na tom billboarde. Agentúra si ho našla. Minimálne predtým nebol kriminálnik. Ale je zarážajúce, ako sa správajú médiá, hovoria: Slotov Cigáň. To je úplne úžasné. My sme pritom na tom bilborde len chceli evokovať medzi ľuďmi to nebezpečenstvo, že by sme nemali dávať jesť ľuďom, ktorí nepracujú. Teraz bolo medializované, že tento človek údajne kradol, dokonca niekoho zbil, alebo niečo podobné. Ak je to pravda, tak sa ukázalo, že sme boli dobrí prognostici, i keď nechcene.Sťažujete sa na medializované kauzy….- Tie nafúknuté kauzy sú dve. Dve nie je až také vysoké číslo. Sú to vyložene umelé kauzy. A pritom sa nehovorí o tých obrovských kauzách za osem rokov Dzurindovej vlády. To bolo zametené pod koberec a nič sa nedeje. Nič sa nedeje okolo železničných vagónov, nič sa nedeje okolo tunela Branisko, kde desiatky miliónov odišli na účty do Švajčiarska, nič sa nehovorí o predaji a o trestnom oznámení na predaj Slovenských elektrární, nič sa nehovorí o predaji SPP, nič sa nehovorí o tom, že sme predali podzemné zásobníky na plyn. Mali sme plynovú krízu a zrazu zistíme, že záložné zásobníky vlastní niekto iný, po nemecky hovoriaci. A to neboli kauzy…?A napríklad nástenkový tender?- Nástenkový tender v podstate nikto po právnej stránke nespochybnil, pretože to bolo všetko podľa zákona. I keď, bolo to na nástenke, hovoria, že za dverami. Ale pritom každý, kto príde na ministerstvo, okolo tých dverí musí prejsť a okolo tej nástenky. Najvyšší kontrolný úrad kvantifikoval neoprávnene použité prostriedky vo výške 33.000 eur, čo je pochybenie 0,2 percenta. Nijaká iná škoda v tom tendri nenastala. Nikto nikomu nedoplácal, nikto nikomu nevracal. Ja sa pýtam, čo je to za kauza? Emisie. Predalo sa, ja neviem, pätnásť alebo koľko miliónov ton. Vyše dvoch miliárd sa dostalo do slovenskej kasy. Za to sa zateplilo obrovské množstvo bytov, respektíve sa stavalo niečo iné. Teraz máme zostatok možno vyše 20 miliónov ton a nepredávajú sa. Čiže, my predáme po päť eur a teraz sa nepredá nič. Čo je väčšia škoda, mať nulu, alebo dostať dve miliardy? Myslím, že minister neporušil absolútne nič zo zákona. Pán László Miklós, minister životného prostredia za SMK predal vyše 200 000 ton týchto AAU emisií bez toho, že by vôbec ešte nejaký zákon, alebo nejaká burza existovala, to nikoho netrápi, to nie je kauza. Stále rozprávajú, že sa predávalo pod cenu, pretože Česi a Maďari predali drahšie. Ale nikto sa neopýta tých Čechov, či skutočne prišli “kešové” peniaze za predané AAU emisie. Možno prišla nejaká stará technológia z Japonska, ktorá má len zlomkovú cenu toho, čo oni predali a Maďari podľa mňa nedostali od Španielov a Portugalcov doteraz vôbec nič. Slovensku sa dalo vyše dvoch miliárd. A na koho teraz podáme trestné oznámenie, že teraz nepredáme nič? To nie je škoda? Prečo sa nikto nespýta, čo sa teraz bude s tými emisiami diať? Teraz sa pán József Nagy (minister životného prostredia za Most-Híd, pozn. TASR) zobudí, keď sa v Mexiku vlastne zrušil Kjótsky protokol. Prosto v roku 2013 Kjótsky protokol skončí a dovidenia, AAU-čka. Nikto sa nimi nebude zaoberať. Keby sme predali aj tie zostatkové emisie hoci aj za jedno euro, vždy to bude lepšie, ako nula.Vy ste svojho času medializovali podozrenie, že počas parlamentných volieb mohlo prísť k manipuláciám. Ostalo len pri podozrení?- Osobne nič také nemôžem preukázať. Do toho by museli spätne ísť vyšetrovacie tímy, museli by sa otvoriť hlasovacie urny a zratúvať všetko nanovo. Nikomu sa do toho nechce ísť. Ani z koalície, ani zo Smeru-SD, čo je logické, lebo jedni vládnu a druhí majú najväčší počet hlasov. Chcel by som vedieť, aká je pravda, lebo ja tieto indície nemám zo svojej hlavy. Tieto podozrenia som počul aj z iných kruhov a som presvedčený, že k tomu došlo. Už aj to je indícia, že výsledky boli spochybnené vo viac ako 150 volebných miestnostiach. Z akého dôvodu? Lebo tam si tie výsledky zrátali a potom sa našli v centrálnom výstupe z počítača a tie čísla im nesedeli.Minister vnútra Daniel Lipšic pripravuje nový volebný kódex, ktorý môže zlepšiť možnosť kontrolovať ich priebeh. Bude mať SNS v tomto smere nejaké návrhy?- Určite. Najdôležitejšie je, aby každá strana mala takú silu, že bude mať v každej volebnej miestnosti svojho človeka. Aby bol pri preratúvaní hlasov, aby ich nahlásil do svojho ústredia a porovnalo sa to s Ústrednou volebnou komisiou. A hneď v prvopočiatku, pokiaľ je čas, keby boli čísla rozdielne, sa to spochybní na Ústavnom súde.Prebieha veľká diskusia o tom, či by voľba generálneho prokurátora mala ostať tajná, alebo by mala byť zmenená na verejnú… SNS má už niekoľko rokov verejnú voľbu predsedu. Bolo by to podľa vás užitočné aj v prípade generálneho prokurátora?- SNS nie sú všetci občania SR, máme len okolo dvoch tisíc členov. Máme svoje programové ciele, históriu a o tomto, o aklamačnom hlasovaní vo všetkých prípadoch, rozhodol snem. My sa medzi sebou nemáme čoho obávať, tu nikto nikomu z nosa neodhryzne, ako je to v parlamente. Slovenské zákony sú postavené na rímskom práve, ktoré tu existuje už 2000 rokov. Určité princípy rímskeho práva boli prebraté do našej ústavy a zákonov, buď si ctíme európsku kultúru a normy tohto práva, alebo si nectíme. Všetci tu rozprávame, ako vyznávame parlamentnú demokraciu, ktorej základom je, že poslanci volia podľa svojho vedomia a svedomia. Ale teraz vidíme v našom, slovenskom parlamente, že to nie je pravda. Tu poslanci nemôžu voliť podľa svojho najčistejšieho vedomia a svedomia, tu sú natlačení do niečoho, kde sa im striktne hovorí z úrovne Koaličnej rady, respektíve poslaneckých klubov, ako majú voliť. Vyznávame demokraciu, alebo nátlak? To už tu bolo za komunizmu, alebo za fašizmu.Nebolo by dôstojnejšie, keby poslanci volili rovno verejne, ako keď si majú fotiť lístky, kontrolujú im to skrutátori a podobne?- Nikto si nemá fotiť lístky, nemá robiť nikto na nikoho nátlak, každý má voliť podľa svojho najlepšieho vedomia a svedomia, tak je to napísané v ústave. Keď chceme urobiť z ústavy trhací kalendár, potom nehovorme o demokracii. Ale nie v prípade, že niekomu neprechádza ich stranícky kandidát, tak ideme upravovať zákon. Toto je skutočne systém boľševikov a fašistov. A ja si myslím, že aj terajší policajný prezident by sa mal zamyslieť nad svojou činnosťou, keď už je taký veľký Cattani a veľký demokrat a vyšetrovateľ, tak by mal prešetriť napríklad svoje pôsobenie ako bezpečnostného šéfa vo firme MOL.To myslíte vážne, že by mal pán Spišiak preverovať svoje vlastné pôsobenie vo firme MOL? Čo očakávate od takejto previerky?- To hovorím v úvodzovkách, hoci informácie o jeho pôsobení sa medzi ľuďmi šíria rôzne. Ale on tu chce kdekoho naháňať, robiť zo seba neviem akého vyšetrovateľa – i keď, už len prvý pohľad na neho vo mne evokuje hlboký smútok a ľútosť nad ním.Spomínali ste, že v SNS nikto nikomu z nosa neodhryzne, ale pravda je, že od septembrového snemu sa v strane nedarí vašej bývalej prvej podpredsedníčke Anne Belousovovej. Stratila už viacero funkcií, najnovšie ste ju stiahli z kandidátky do komunálnych volieb. Je to vendeta za to, že proti vám kandidovala, alebo ju v strane už nepotrebujete?- Nechcel by som o pani Belousovovej zásadne rozprávať. Ja som nikoho nepresviedčal na Sneme SNS, nechodil som pred Snemom po okresných organizáciách ako ona. Nebol som ani v jednej okresnej organizácii presviedčať ľudí. Tie jej rozprávačky o tom, ako ja chcem niečo likvidovať, alebo že po nej idem… To sú hlúposti, Ja ju predovšetkým ľutujem. Mala by ísť na nejakú terapiu a myslím, že by jej to prospelo pre jej fyzické a psychické zdravie. Týmto by som začal aj skončil. Ona pre mňa nie je téma. Ona nás (v minulosti, pozn. TASR) vyhadzovala zo strany, kolektívne, bez toho, aby to konzultovala, bez použitia Stanov SNS. Ja o tom nechcem rozprávať, je to za nami. Nech si pani Belousovová žije a pokiaľ bude takto rozprávať naďalej, orgány SNS budú musieť veľmi tvrdo zakročiť. Veď vedome poškodzuje dobré meno SNS, spája sa s kdekým, len aby poškodila záujmy strany a to my nebudeme trpieť, tak sa predsa nespráva žiadny člen SNS.Dá sa očakávať, že bude vylúčená zo strany?- Na to je tu Predsedníctvo SNS, disciplinárna komisia. Osobne si myslím, že už mala byť dávno vyhodená zo strany. Sme tolerantní, ale čo je veľa, to je veľa.Premiér Maďarska Viktor Orbán sa spolu so slovenskou premiérkou Ivetou Radičovou na decembrovom stretnutí zhodli na spolupráci, najmä v energetickej oblasti. Hodnotíte to ako náznak zlepšenia slovensko-maďarských vzťahov?- Myslím si, že oni dvaja si skutočne padli do oka. Nie je to náhoda. Majú spoločnú minulosť, spolu pôsobili, i keď jeden na Slovensku a druhý v Maďarsku, v Sorosovej nadácii. To je skutočne významný fakt – idú v jednej línii. Osoba, ktorá nikdy nechcela suverénny slovenský štát a bojovala petíciou proti jeho vytvoreniu, je teraz premiérkou tohto štátu. A Orbán sa pred niekoľkými mesiacmi vyjadril na sneme SMK jednoznačne v tom zmysle, že maďarská národnostná menšina je na Slovensku štátotvorným prvkom. Viete, to je tak zarážajúce vyjadrenie, znegovanie štátotvorného slovenského národa a ústavy…V preambule ústavy sa spomína slovenský národ spolu s menšinami a text je postavený na občianskom princípe…- Ale určite nie sú menšiny štátotvorné, keďže 85 percent obyvateľstva sú Slováci. A aj vyhlásenia pána Orbána v tom zmysle, že nepozná slovensko-maďarské hranice, len maďarsko-poľské hranice… Je fakt, že tu bol a všetko bolo v úsmevnom tóne, familiárne, správal sa uvoľnene, ale v konečnom dôsledku sa nám vysmieval do tváre – len my, Slováci sme to asi nejako nezaevidovali. Ja som sa na tú tlačovku pozeral veľmi pozorne. Keď sa ho redaktorka opýtala konkrétne, ako sa stavia k dvojakému občianstvu a k tomu, že sa v maďarskom parlamente už prerokúva možnosť, aby slovenskí občania maďarskej národnosti volili do budapeštianskeho parlamentu, sa vyjadril jednoznačne a arogantne. Nechal nám odkaz, že on sa nestará do našich zákonov, tak nech my sa nestaráme do ich. Ďakujem pekne, ale naše zákony určite nesmerujú proti občanom Maďarskej republiky. A zákony, ktoré sa prijímajú v maďarskom parlamente, sú nasmerované proti suverenite okolitých krajín. Maďarsko veľmi pritvrdzuje a aj demokracia sa v Maďarsku asi stráca. Veď predstavitelia najväčších európskych štátov si dávajú od pána Orbána dištanc. A nielen oni, ale aj USA. Orbán má ústavnú väčšinu a robí si v Maďarsku čo chce, aj proti zvyklostiam Európskej únie.Stranu Most-Híd Bélu Bugára zvyčajne označujete len ako “Híd”. Orbánovi ale asi prekážal ten “Most” v názve, lebo sa s Bugárom nestretol…- To je všetko len hra! Keď máte dvoch kamarátov a jeden z nich vás naštve, tak mu to chcete nejako prejaviť. A toto odmietanie Bugára zo strany Orbána je ten prejav. Lebo Pál Csáky (expredseda SMK, pozn. TASR) je jednoznačný, ten je pomaly súčasťou politiky pána Orbána. Bugárovi odtiaľ trčia len topánky a podľa všetkého ani to mu Orbán nevie prepáčiť, že mu ešte tie topánky trčia. Takže toto je celý rozdiel medzi nimi dvoma.Váš poslanec Vincent Lukáč označil nedávno za najväčších slovenských politikov Vladimíra Mečiara a vás. Ale Mečiar, ani jeho strana už nie je v parlamente. V čom je SNS iná, ako ĽS-HZDS? Nehrozí jej ten istý osud?- HZDS bolo hnutie, nebola to strana. Bol to taký širokospektrálny “zlepenec”, že sa tam našli všetci od ultraľava do ultraprava. Vidíme aj, ako sa tlačili do rôznych medzinárodných inštitúcií, bolo im jedno, či to boli ľudovci, či liberáli. Nám to nie je jedno. My máme svoj program, sme najstaršou politickou stranou Slovákov. Sme tu od roku 1871 a nikdy nezrádzame svoje presvedčenie a programové ciele. V tom je rozdiel, že ostatní sú prispôsobiví, my nemôžeme byť. Nám to nedovolí naša česť a hrdosť Slovákov.Dlhoročnou oporou národniarov je Matica slovenská, tá je však očividne v kríze. Dokonca peniaze vyzbierané na národný poklad Slovákov skončili v nejakom družstve, ktoré krachuje…- Vítam zmenu v Matici slovenskej, pretože pán Jozef Markuš túto pozíciu už nezvládal. Očakávali sme túto zmenu a som veľmi rád, že na čele Matice je Marián Tkáč, ktorý priniesol nový vietor, nového ducha do Matice. Samozrejme, že sa to nemôže prejaviť v priebehu jedného – dvoch mesiacov, je to záležitosť minimálne jedného roka, aby sa dostalo na verejnosť, čo sa ide prerobiť, aké bude nové smerovanie Matice. Do Matice sa musí vrátiť entuziazmus. Pretože celé to myslenie v Matici skôrnatelo, ostalo také pozičné, ako taká pozičná vojna v zákopoch. Ani za svet nikto nechcel zo zákopu vybehnúť, lebo už boli proste starí, možno niektorí senilní. Z tohto hľadiska je to veľmi dobré, aj keď Marián tiež nie je najmladší, ale entuziazmu má o to viac a pevne verím, že SNS urobí všetko pre to, aby Matici v ďalšom rozbehu pomohla.Dvaja poslanci za SNS podporili koaličný návrh z dielne ministra kultúry Daniela Krajcera (SaS) na vytvorenie Rozhlasu a televízie Slovenska (RTS), hoci Smer-SD bol proti. Prečo?- Dana Krajcera poznám strašne dlho. I keď je za SaS, robí politiku, ktorá nie je až tak úplne jednosmerná. Pozerá sa na riešenie niektorých vecí pragmaticky. Konkrétne k televízii a rozhlasu. Tak, ako je spolitizovaná verejnoprávna televízia a rozhlas u nás, tak je to možno len v Albánsku, alebo ja neviem kde…V Maďarsku?…(smiech) Alebo v Maďarsku, áno… Ja som sa na to pozeral čisto z toho praktického hľadiska, že treba ušetriť peniaze. Keď sa v noci pozriete na budovu STV, polovica svieti, polovica nesvieti (tieto priestory sa nevyužívajú, pozn. TASR). Myslím, že by sa tam zmestili ešte dve televízie, aj so Slovenským rozhlasom. A samozrejme, aj úradníkov by malo markantne ubudnúť. Mzdy sú jednou z najvyšších položiek v každom podniku a toto je tiež firma, ktorá musí vyplácať mzdy. Čiže očakávam od tohto zlúčenia ušetrenie veľkých peňazí. Uvidíme, ako sa to zvrtne, pevne verím, že k lepšiemu. Ale našu podporu tomuto zákonu by som nepreháňal, tento zákon podporili vrátený prezidentom len dvaja poslanci SNS, všetci ostatní sa zdržali, alebo boli neprítomní, ja som tam vtedy tiež nebol. Vyjadril som sa vtedy, že nech každý poslanec hlasuje podľa svojho najlepšieho vedomia a svedomia.Ako jeden z mála slovenských politikov presadzujete urýchlené stiahnutie našich vojakov z Afganistanu. Nepoškodil by takýto krok povesť Slovenska v zahraničí?- Naša povesť je možno trošku naštrbená práve tým, že sme vojensky prítomní v krajine, ktorá nemá s európskou politikou nič spoločné. To je globálna politika, do ktorej majú čo hovoriť USA a Ruská federácia, Briti len z historického pohľadu na Afganistan, lebo tam aj v minulosti vždy boli. Ak chcú bojovať, nech bojujú, nech zomierajú. Tých mudžahedínov nikdy neporazia, to by museli použiť jadrové zbrane a to si nikto nedovolí. Táto vojna nie je vojnou Slovenska proti Afganistanu, ani proti Talibanu, ani proti nikomu ďalšiemu, nám sú prosto Afganci ukradnutí.Zdroj: TASR, 31. 12. 2010AKTUÁLNE KAMPANEPRIPOMÍNAME SI19. 11. 1989 – V Bratislave na pôde mestskej organizácie Zväzu slovenských výtvarných umelcov vznikla opozičná iniciatíva Verejnosť proti násiliu (VPN).19. 11. 2004 – Vysoké Tatry zasiahla veterná smršť. Vyžiadala si dve obete na ľudských životoch a spôsobila miliardové škody.KALENDÁR PODUJATÍ