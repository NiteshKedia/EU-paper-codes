Bez sevítky – rozhovor s cigánskym docentom o cigánskom probléme30. September. 2009 o 15:49 | Kategória: Cigánsky problém , Zaujímavosti | Komentáre sú deaktivovanéKotlebovci majú pravdu, neexistujú systémové riešenia – hovorí prvý habilitovaný docent rómskeho pôvodu Tibor LoranKeď pred niekoľkými dňami Vladimír Palko prišiel s nápadom zverejňovať štatistiky rómskej kriminality, šéf Rómskej iniciatívy Slovenska Alexander Patkoló ho nazval „blbečkom“. Jediný vysokoškolský docent rómskeho pôvodu na Slovensku, ktorý je tiež námestníkom riaditeľa pre pedagogickú činnosť Ústavu európskych rómskych štúdií na Vysokej škole zdravotníctva a sociálnej práce svätej Alžbety v Bratislave, TIBOR LORAN (49) považoval za potrebné ospravedlniť sa za to Palkovi. V rozhovore s ROLANDOM KYŠKOM hovorí nielen o vypätých vzťahoch medzi Rómami a majoritnou spoločnosťou, ale i o neschopnosti vlády a vicepremiéra Dušana Čaploviča riešiť tento problém či o nezhodách medzi rómskymi lídrami.Po udalostiach v Šarišských Michaľanoch ste povedali, že na Slovensku v lokalitách s veľkou koncentráciou Rómov a vysokou kriminalitou hrozí výbuch. Výbuch čoho?Mal som na mysli výbuch vo vzťahoch medzi Nerómami a Rómami. Tým, že sú zjavne veľmi narušené vzťahy medzi nimi, sa situácia bude iba radikalizovať. Už sa tak deje zo strany spasiteľov, ktorí ako jediní vedia, ako riešiť tento problém v spoločnosti. To sú na jednej strane kotlebovci, šíritelia extrémistických myšlienok, ale na druhej strane aj skupina pologramotných samozvancov, ktorí tiež rozširujú demagogické a extrémistické myšlienky. Viete, čo vyvolal známy Patkolóov výrok v hlavnom televíznom spravodajstve, že zoberie z Bratislavy dvetisíc Rómov a pôjde s nimi do Šarišských Michalian? Práve tú napätú atmosféru v očakávaní, že sa stretnú dve skupiny extrémistov. Kto chce žiť v štáte, kde sú vraždy za bieleho dňa ako v Maďarsku? Ľahko sa najedenému a v luxuse žijúcemu rómskemu jedincovi prostredníctvom médií vykrikuje z bratislavského bytu prvej kategórie. Podľa mňa, výrokom Patkolóa už sa mal zaoberať prokurátor v súlade s trestným kódexom.Pristupujú k rómskemu problému politici zodpovedne?Ako odborník som realista. Nepatrím ku kritikom tejto ani bývalej vlády, ale prax jasne ukazuje, že za ostatné obdobie neboli prijaté systémové opatrenia, ktoré by aspoň zmierňovali súčasný stav. Preto došlo k zhoršeniu situácie a už sme skoro na dne krízy. Zdá sa, že v najbližšom období sa systémové opatrenia ani neprijmú. Nebude na ne politická vôľa, lebo idú voľby. Z úradu vládneho splnomocnenca si každý urobil trhací kalendár, splnomocnenec sa stal nesvojprávnym človekom. Toto bolo v záujme štátu, vlády SR? Neverím tomu. Tu podľa môjho názoru s najväčšou pravdepodobnosťou zlyhali konkrétni jednotlivci.Čo sa urobilo za ostatné tri roky pre riešenie rómskej problematiky?Nepochybujem, že úsilie tu bolo. Spoločnosť zápasí s rómskou komunitou, s jej problémami, ktoré už výrazne ohrozujú aj väčšinové obyvateľstvo. Stojí to ročne miliardy eur, najmä výdavky na sociálne dávky, no obyvateľstvo v produktívnom veku neplatí štátu dane, aj keď je schopné pracovať. Ukázalo sa, že to úsilie nebolo dobre nasmerované. Čo považujem za najhoršie, je to, že vicepremiér pre menšiny si neprizval na spoluprácu relevantné osobnosti a organizácie, ktoré tu fungujú a majú dobré výsledky práce, sú uznávané Európskou komisiou, ale i medzinárodnými organizáciami. Namiesto toho dal dôraz na radenie sa s dvomi petržalskými samozvancami, ktorí sa majú dobre, žijú mimo spoločenskej a rómskej reality, vôbec nechápu, čo sa deje v osadách. Tu vidím veľkú chybu, že si vicepremiér nedokázal za tri roky získať odborníkov na svoju stranu.Vy ste kritizovali stretnutie vicepremiéra Čaploviča s predstaviteľmi niektorých rómskych organizácií po udalostiach v Michaľanoch. Čo vám vadilo?Reakcia na Šarišské Michaľany od známych osobností ako profesor Mešťan či známa sociologička Porubänová, ale aj rôznych významných mimovládnych organizácií bola, že napísali list prezidentovi, premiérovi a Európskej komisii, aby sa začali vytvárať podmienky na zlepšenie stavu v našom štáte. Výsledkom bolo, že premiér to dal riešiť vicepremiérovi Čaplovičovi, zodpovednému za národnostné menšiny a ľudské práva. A tu sa v plnej nahote ukázalo, ako to reálne organizačne funguje. Vedúca kancelárie vicepremiéra mu nastavila týždenný program tak, aby sa dodnes nestretol so signatármi verejnej výzvy, ktorých bolo viac ako 650. Za to však vicepremiér išiel na stretnutie s dvomi rodinne príbuznými samozvancami v bratislavskom hoteli, kde riešili krízový stav v spoločnosti. Dobre pritom vedel, že k žiadnym riešeniam za tými stolmi v drahom hoteli nemôže dospieť. Vicepremiér ukázal, že mu nejde o riešenie krízového stavu, ale stačí mu na utlmenie vášní v spoločnosti to, že sa stretol s takýmito dvomi samozvancami. Ak profesorov, docentov, sociológov, šéfov významných občianskych združení, ktorí dokonale poznajú situáciu v regiónoch Slovenska a majú priamy dosah na rómsku komunitu, vicepremiér neuznáva ako spoločenské autority, je mi to veľmi ľúto.Prečo nazývate pánov Patkolóa a Richtera samozvancami?Je všeobecne známe, že pán Patkoló nikdy nebol štandardnou cestou zvolený za predsedu Rómskej iniciatívy Slovenska. Ide o papierovú organizáciu, ktorá má sídlo v jeho súkromnom byte v Petržalke na Topoľčianskej ulici. Nemá vybudované štruktúry, osobnostne nepredstavuje žiadneho politického lídra. Ani pán Richter doteraz nebol nijakými mimovládnymi organizáciami zvolený za predsedu akejsi Rady mimovládnych organizácií, nikoho nezastupuje. Obidvaja sú neakceptovateľní pre Rómov i Nerómov, mnohí ľudia ich poznajú ako agresívne, konfliktné osoby s nízkym individuálnym potenciálom a Rómom len robia hanbu. Títo ľudia tým, že sú dlhodobo nezamestnaní, dokonca po celom Slovensku sa verejne hovorí aj o niektorých ich aktivitách, ktoré preveruje finančná polícia, pretože sú s najväčšou pravdepodobnosťou spájané s nekalou činnosťou. Denne čakajú na mobile, ktorý novinár im zavolá, a potom sa exhibicionisticky predvádzajú, že sú lídrami. Pritom ani nechápu význam toho slova. Fakt! Opýtajte sa Patkolóa a Richtera, čo je to pojem líder. Dajte im prečítať písaný text a s hrôzou zistíte, že ho nevedia prečítať súvisle a s porozumením. Veľmi rýchlo zistíte, aký je individuálny potenciál týchto ľudí. Sú doslova brzdami pokroku v rómskej komunite a Rómovia sa musia spojiť proti nim. Mrzí ma, že vicepremiér ukázal, že toto sú reprezentanti Rómov.Na vás Alexander Patkoló zaútočil pred niekoľkými dňami, keď vás obvinil, že ste napadli bývalú vládnu splnomocnenkyňu Botošovú a máte preto aj zápis v registri trestov. Ako to bolo s tým útokom?Ja som na kamery ukázal čerstvý čistý výpis z registra trestov a  prokuratúra v ňom jasne uviedla, že nemám žiadny záznam v registri. Ale nech ukáže pán Patkoló svoj register trestov. Najhoršie na tom je, že pána Patkolóa ani nemôžem zažalovať.Prečo?Má potvrdenie, že bol liečený na psychiatrii, ktoré mi dokonca ukazoval pred svedkom s tým, že keď niečo príde, tak je oslobodený od všetkého. To je jeden dôvod. Ten druhý je, že mu nebudem dávať mediálnu váhu. Viete si predstaviť, že ja, vysokoškolský docent, sa budem súdiť s takýmto? Moje výroky, že ide o výplody chorého mozgu štvrtotriedneho cigánskeho samozvanca, sú dostatočne výstižné. Myslíte si, že keby som mal záznam v registri trestov, že by som mohol byť vysokoškolským učiteľom, námestníkom  riaditeľa významnej  akademickej  európskej inštitúcie, akou je Ústav európskych rómskych štúdií?To sú však vážne obvinenia.Prisahám a mám na to svedka. Pán Patkoló s úsmevom na tvári  nám obidvom ukázal potvrdenie, že bol na dlhodobej psychiatrickej liečbe v Pezinku. Nie preto, že by fajčil tabak alebo marihuanu, alebo fetoval… Tam bola silná psychiatrická diagnóza. Stačí, keď sa pozriete na jeho ksicht. Ja mám štátnicu zo psychológie, verte mi, viem, o čom rozprávam. Boli sme šokovaní a zhnusení z potvrdenia, ktoré nám s hrdosťou ukázal. My sme si totiž uvedomili, aký nebezpečný je tento jedinec.Ako je potom možné, že títo páni vystupujú a sú braní ako zástupcovia rómskej komunity?Médiá z nich vytvorili akýchsi rómskych lídrov. Konanie novinárov sa nedá ovplyvniť.  A potom, čo je veľmi zlé, čo ešte v histórii Slovenska doteraz nebolo, zoficiálnil ich vicepremiér. Ten, ktorý by mal hájiť záujmy Smeru a štátu. Pritom pred parlamentnými voľbami, keď Smer a pán Fico boli ešte v opozícii, sa pán Patkoló vyjadroval na ich adresu veľmi znevažujúco v tom zmysle slova, že je rasista, populista, demagóg a podobne. Dnes je naraz sympatizant pána Čaploviča, len Boh vie prečo.Momentálne sa veľa hovorí o internátnych školách pre Rómov. Vy ste túto myšlienku podporili už pred rokmi, keď s ňou prišiel vtedajší veľvyslanec EK na Slovensku Eric van der Linden. Stále si za tým stojíte?Podporil som to, lebo som si uvedomoval, že ak by sme z prostredia osady vytiahli dieťa, dali ho do internátnej školy, ukážeme mu civilizovaný svet. Spoznalo by mydlo, uterák, päťkrát denne jedlo. Svet, ktorý my považujeme za úplne normálny a ktorý mu rómska komunita v osade nemôže dať. V súčasnosti si však uvedomujem, že to ekonomicky nie je možné. Školstvo bojuje s problémom nedostatku financií. Školy sa kvôli financiám zlučujú, rušia. Koniec koncov, vo Zvolene bolo Gándhího gymnázium a s akými problémami bojovalo. Dnes už oficiálne neexistuje. Smutné na tom je, že sa o to postaral župan, ktorý je členom tej istej politickej strany ako vicepremiér Čaplovič.Policajný prezident už avizoval, že do kritických oblastí pošle tristo nových policajtov. Vyrieši to situáciu s kriminalitou?Kde dochádza dych a systémové riešenie, siaha sa po represii. Uniforma, platená zo štátneho rozpočtu z daní všetkých občanov, je najjednoduchšie riešenie. Veď aj bolo, o tom jedinom sa hneď začalo hovoriť. To, čo sa chcelo pôvodne, aby sa zvýšili počty sociálnych pracovníkov, pedagógov, to sa nestalo, lebo to je problematické. Zatiaľ čo zvýšiť počet policajtov nebolo problémové.Predsa len, pomôže to?Tí Rómovia, ktorí jediné riešenie svojho hladu alebo smädu vidia v páchaní trestnej činnosti, či už malej, alebo násilnej, ju budú páchať stále. Môžete tam nasekať na každý meter policajta. Bolo to len riešenie, aby sa nejako psychologicky upokojilo obyvateľstvo. Keď zoberiete tých 300 v rámci celého Slovenska… Možno dvoch pridajú v Krompachoch a všetko pobeží ďalej. Väčšinové obyvateľstvo bude naďalej nadávať a čoraz viac bude silnieť dôvera v kotlebovcov. Vidím veľmi reálne, že sa dostanú do parlamentu.Pri spomínanom okrúhlom stole vznikla aj myšlienka rómskych hliadok, tie by mohli predsa polícii pomôcť.Nevidím v tom systémové a racionálne riešenie. To je reálny dôkaz neznalosti problematiky. Kto bude aké hliadky budovať? Budú dobrovoľné alebo platené? Z akého rozpočtu, kto uvoľní milióny na nejaké hliadky? Budú to cudzí ľudia na Luníku IX alebo v Krompachoch? To sú nereálne veci, ktoré majú len odpútať pozornosť.Ale veď rómske hliadky ste vy sám zaviedli svojho času na Luníku IX.Nie, ja som uvádzal do života projekt čiernych šerifov, keď sa mi cez vtedajšieho viceprimátora Košíc podarilo uvoľniť z rozpočtu mesta prostriedky na týchto ľudí. To bola úplne iná situácia a úplne iná podstata projektu. S rómskymi hliadkami to nemalo súvis.Nedá sa aplikovať táto myšlienka aj inde?Podstata tejto myšlienky je úplne iná. Čierny šerif je oblečený v uniforme, vzbudzuje dôveru, ale aj rešpekt. Je to zamestnanie. Vykonáva ho v konkrétnom priestore, s konkrétnymi právomocami a je finančne kryté. Nejde o chiméru. Rómske hliadky sú odborníkmi vnímané ako internátne školy, teda niečo, čo sa nedá zrealizovať do konkrétnej podoby. Sú to len iracionálne mediálne balóniky. Nič viac.Podľa vašich odhadov sa kotlebovci dostanú do parlamentu, na druhej strane, reálne riešenie nie sú, nik s nimi neprichádza…Opravím vás, odborníci prichádzali za vicepremiérom s odporúčaniami a riešeniami, len im nebola venovaná náležitá pozornosť. Vy ak aj niečo navrhnete, je potrebná ešte politická vôľa a tú reprezentuje vicepremiér. Musí pre odborné riešenia vytvoriť politické podmienky v štáte a tento proces sa nestal. Takže nemôžem súhlasiť s tým, že by tu neboli riešenia. Desiatky organizácií ponúkali riešenia pánovi vicepremiérovi, ak by boli vypočuté, dnes by takýto stav nemusel byť. Lenže nič sa nedialo.Skúste aspoň v krátkosti povedať, aké to boli riešenia.Náš ústav navrhol niekoľko systémových riešení. Zmapovali sme v najproblémovejších rómskych osadách, aká je tam vyťaženosť škôl. Je len do obeda! Potom sa škola zavrie a žiadna činnosť sa tam nevykonáva ani cez víkend. Siahli sme do histórie, podľa vzoru vzdelávania obyvateľstva v časoch Ľudovíta Štúra, keď boli známe nedeľné kurzy gramotnosti, sme navrhli uvoľniť peniaze na takéto nedeľné kurzy gramotnosti, kde by dospelé obyvateľstvo osád cez víkendy získalo základné zručnosti, teda písať a čítať, počítať. Keď vplývate vzdelávacím procesom na dospelú populáciu, ona po istom čase vie pochopiť deti, ktoré chodia do školy.V rámci bezpečnosti, zlepšovania vzťahov medzi väčšinovým obyvateľstvom a komunitami v osadách som navrhol presne to, čo sa mi niekedy osvedčilo na Luníku IX, akési bezpečnostné skupiny platené z rozpočtu samosprávy s tým, že existuje ich štatút s právami, povinnosťami a sú v uniformách. V oblasti sociálnej práce sme navrhli všade tam, kde sú výrazné sociálne problémy, zaviesť vysokoškolsky vzdelaného odborného pracovníka s asistentom. Pozrite sa, ako to dopadlo! Trištvrte terénnych sociálnych pracovníkov sú Nerómovia, ktorí odmietajú chodiť do osád. Ja budem sedieť v obci a keď má Cigán problém, nech príde za mnou domov. Úplne zvrátené. To sme chceli otočiť. To sme dali aj na papieri vicepremiérovi. Nešlo o peniaze, len zefektívniť fungovanie toho, čo tu je.Prečo tieto opatrenia nik neaplikoval?To je otázka na tých, ktorí sú politicky zodpovední za agendu a za jej spravovanie sú veľmi dobre platení. Žiaľ, výška ich mesačnej mzdy nezodpovedá tomu, čo doteraz riešili. Aj my odborníci sa rovnako bezmocne na to pozeráme, tak ako miestne nerómske či rómske obyvateľstvo Krompách či v iných obciach a mestách. Súčasná situácia je veľmi vážna, až krízová. Po rozhovoroch s obyvateľstvom na východnom Slovensku som nadobudol aj pocit, že niektorí Nerómovia akoby už chceli vidieť tiecť krv len preto, že sú nahnevaní na to, že sa im zhoršila kvalita ich života, nemôžu si nájsť prácu, nemajú dostatok peňazí na existenciu, strácajú prácu… V takýchto situáciách sú Rómovia vďačným objektom, na ktorý sa dá zvaliť všetko zlé, čo sa v obci, meste deje. A, žiaľ, pasivita a podceňovanie reálneho stavu v spoločnosti niektorými zodpovednými k takýmto aktivitám a prehlbovaniu napätia v spoločnosti len pomáha. Kotlebovci, keď ich počúvate, majú pravdu. Neexistujú systémové opatrenia. Rád by som ich pred vami prezentoval. Ale môžete prezentovať niečo, čo neexistuje?Je zvláštne počuť od Róma, že kotlebovci majú pravdu…V argumentácii, nie v konaní. Nie som zástanca neonacistických prejavov v spoločnosti, ani nemôžem byť. Ak si dajú poradiť od vysokoškolsky vzdelaného Róma, chcel by som im povedať, že tiež používajú zlú argumentáciu. Vyzývajú vládu na riešenie. Vláda ako orgán nemôže riešiť rómsky problém, za to sú zodpovední konkrétni ministri a ministerstvá. Nech vyzývajú vicepremiéra, ministra zdravotníctva, ministerku sociálnych vecí.Zdroj – plus7dni