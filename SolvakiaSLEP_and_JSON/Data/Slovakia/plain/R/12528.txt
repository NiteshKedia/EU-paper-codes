Orbánizmus a jobbikovské strašidlo majú svoje limity19. Apríl. 2010 o 16:27 | Kategória: Reakcie | Komentáre sú deaktivovanéKeď som v roku 2007 začala písať o etno-politickej idei veľkého Maďarska, okolie zdvíhalo obočie a mlčalo, poprípade ma zahriaklo. Teraz, keď je už jasné, čo chce počúvať a čítať slovenský volič, zrazu sa táto téma rozťahuje na titulných stranách v prvom bojovom slede a nedáva si vreckovku pred ústa. Som prekvapená, že bubnovanie do boja sa stalo módou. Možno je to seriózna snaha prísť problému na koreň a nie naháňanie čítanosti. Všeobecné konštatovania a nie pokojné rozobratie problému, prípadne komentovanie jednotlivých krokov SMK a ultra-nacionalistov maďarskej politickej scény tu však nachádzam častejšie.Orbánizmus je v Maďarsku v miernej defenzíve, no to neznamená, že prehráva. Aj keby orbánovci klesli ešte o ďalších päť percent, stále majú najviac mandátov. Pri prípadnom uzatváraní koalície sa môžu rozhodovať s kým, oni zostanú predátormi maďarského politického harašenia.Ak predseda Fidesz urobí bezhlavé rozhodnutie a podá ruku Gáborovi Vonovi, bude mať za spoločníka síce veľmi plamenného antitrianonistu a antibenešistu, no v parlamente tým stvorí nové suverénne hviezdy Gábora Vonu a Krisztinu Morvaiovú. Okrem dôležitej propagandistickej a vplyvovej straty bude musieť ísť Orbán do absolútnych krajných formulácií a možno i riešení.    Teda si myslím, že ak Orbánovi ide o rozumné a zdarné vedenie krajiny a o zachovanie úrovne akcieschopnosti svojej strany, nespojí sa do koalície s Jobbikom. I keď neverím, že si porozumie so socialistami, s Jobbikom uzatvárať pakt je preňho neefektívne. Ak zostanú tri strany v parlamente ako sólisti, tiež sa nič vážne nestane.  FIDESZ by zostal bez nátlakového ultrašovinizmu maďarského, ktorý by ho mohol vohnať do nepremyslených zahraničnopolitických aktov. O budovanie maďarskej armády sa nebojím, toto patrí do agendy NATO, okrem toho MR nemá financie aby si vybudovala ofenzívnu okupačnú armádu. Reagujem týmto na niektoré horúce hlavy naháňajúce odbyt svojho denníka.Spojenie dvoch pravičiarskych nacionalistických strán by malo vadiť Európskej únii, ktorá už podobné obavy dala najavo v prípade SNS. Spojenie socialistov a pravičiarskeho Fideszu by bolo natoľko škandalózne, že o tom radšej už nebudem točiť. Preto aj orbánizmus má svoje limity.V maďarskom politickom spektre chýba jazýček na váhach a to strana prevažne stredová. Jobbikovci na túto úlohu nedozreli a zotrvávajúc pri svojom programe obnovy veľkého Maďarska ani nedozrejú. Pravicový Fidesz bude mať teraz ťažkú úlohu ako navigovať maďarskú ekonomiku aby sa neprepadla do hĺbok hospodárskej krízy. Je to nevďačná úloha a Vona s Morvaiovou nie sú teda žiadni ekonomickí géniovia. Predpovedám, že keď Orbánovi bude dochádzať dych, bude mu každá rada vzácna. Toto je moja analýza orbánizmu a jobbikovského strašidla. Je mi naozaj ľúto, že niektorí slovenskí žurnalisti podliehajú zrejme tlaku zamestnávateľov aby zdvíhali čítanosť a triezvu myseľ odkladajú mimo dosah.Tento text som napísala koncom marca a 2.4. vyšlo v dennej tlači vyhlásenie strany Fidesz, že sa nebude po voľbách spájať so žiadnou politickou stranou. Uvidíme, či to bude úprimné alebo len povrchová úprava a v kuloároch parlamentu sa bude postupovať tradične staromaďarsky.Ľudmila Marešová-Balážová (Nástup 04/2010)