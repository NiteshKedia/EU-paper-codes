Két pillérre épülő nemzetpolitika - interjú Gémesi FerenccelÁtláthatóbb támogatási rendszer, korrekt párbeszéd a határon túli partnerekkel -  „A külhoni magyarság ügyét sikerült kivonni a napi politikából, és ennek köszönhetően sok feladatot el tudtunk végezni” – mondta GÉMESI FERENC Pozsonyban. A Miniszterelnöki Hivatal kisebbség- és nemzetpolitikáért felelős szakállamtitkára május 21-én búcsúlátogatást tett Csáky Pálnál, és átnyújtotta az MKP elnökének a Lebontott határok – Az építkező nemzet című, nemrég megjelent kötetet, amely a magyar nemzetpolitika eltelt négy évének eredményeit foglalja össze.A leköszönő szakállamtitkárt a 2006-ban megfogalmazott nemzetpolitikai stratégiáról, a magyar-magyar együttműködés újjászervezett intézményrendszeréről és annak hatékonyságáról, eredményeiről kérdeztük.– Céljaink döntő többségét sikerült teljesíteni, de a nemzetpolitika folyamat, nehéz négy év eredményein lemérni annak hatékonyságát. Alapvető fontosságú volt számunkra a partnerség, az egyenrangúság elve, hogy ne legyen alá- vagy fölérendeltség Magyarország és a határon túli magyarok közötti viszonyrendszerben. Elsősorban sikerült kiszabadítani a magyarság ügyét a napi politikából. A választási kampány időszakában mutatkozott ez meg a leginkább; a pártok között nem kerültek elő a nemzeti kérdések. Megpróbáltuk az egyenlő közelség elvét érvényesíteni, a politikai hovatartozástól függetleníteni a kapcsolatrendszert. A határon túli magyar szervezetek döntő többsége a konzervatív jobbközép oldalt képviselő erőkhöz csoportosítható, és értelemszerűen az Európai Néppárt tagja. A magyar kormány viszont egy másik politikai mezőnyt képviselt, az európai szocialistákhoz tartozott. De ez soha egyetlen vitában sem volt megosztó tényező a magyar kormány és a magyar szervezetek között.Milyen az új nemzetpolitikai stratégia alapkoncepciója, szerkezete?– Az új nemzetstratégia két alappilléren építkezik, s ez a támogatáspolitika és a fejlesztéspolitika. A megújított támogatáspolitika célja a nyelvi-kulturális önazonosság megőrzését segítő intézmények és programok támogatása. A stabilitást erősíti a nemzeti jelentőségű intézmények és programok köre, amely által a magyarság számára fontos oktatási-tudományos-kulturális intézmények a Kárpát-medencében kiszámítható, az éves költségvetéstől független normatív támogatások révén tudnak működni. Ilyen intézmények Szlovákiában a Selye János Egyetem, a nyitrai Konstantin Egyetem Közép-európai Tanulmányok Kara, a Fórum Kisebbségkutató Intézet, a Csemadok, a komáromi és a kassai színház, a Védcölöp Alapítvány, a komáromi Timóteus Ház vagy a Hidaskürti Középfokú Magán Szaktanintézet. Tovább bővült a nemzeti jelentőségű intézmények köre Erdélyben, a Vajdaságban és Kárpátalján. Ennek a támogatásnak a segítségével a kárpátaljai egyházak szinte a hátukon cipelték át a nehézségeken a megszorongatott oktatásügyet.A nemzetpolitika kiemelt témája a szórványban élő magyarság ügye. Ezért hoztuk létre 2008-ban a konzultatív testületként működő Szórvány Tanácsot, amely stratégiát dolgozott ki egy-egy régió támogatására. Javaslatai alapján az eltelt öt év alatt 350 millió forintot fordítottunk szórványprogramokra.A másik fontos pillér, a fejlesztéspolitika a magyarlakta régiók fejlődését segíti, nem etnikai alapon működik, hanem valamennyi ott élő közösség lehetőségeit bővíti, és ily módon a többség és a kisebbség közeledését, együttélését szolgálja. Ennek programnak a keretében épülhetnek meg hamarosan az Ipoly-hidak.Az újjászervezett támogatási struktúra hatékonyságát tekintve beváltotta a hozzá fűzött reményeket?– Sikerült korrekt viszonyt kialakítanunk a határon túli magyar politikai és társadalmi szervezetekkel. 2006-ban olyan rendszert próbáltunk kialakítani, amelyben valóban döntési helyzetbe hozzuk ezen szervezetek képviselőit. Ez, úgy tűnik, sikerült, s az elkövetkező időszakban tovább kellene erősíteni a kollégiumi delegáltak és a határon túli civil szervezetek kapcsolatát. Fontos, hogy utóbbiak egymás közt is egyeztessenek, mindenekelőtt a szakmai szempontok figyelembevételével. Az átláthatóság jogos elvárás, ezért fontos a monitoring, amely azt is megmutatja, hol vannak túltámogatások, és melyik területen indokolt a fokozott támogatás. A tavalyi, első felmérés alapján még nehéz lenne tendenciákra következtetni. Évente kb.2 milliárd forint áll a Szülőföld Alap rendelkezésére, és általában a pályázók fele jár sikerrel. Ez elfogadható arány, mert azt mutatja, elbíráláskor erős a szórás. Ez a támogatási rendszer az átfedéseket is jobban kiszűri. Ennek köszönhetően az azonos nagyságrendű forrásokból az utóbbi években több program valósult meg, mint a korábbi években.Milyen alapelv szerint történt a nemzetstratégia intézményrendszerének újjászervezése?– 2006-ban megfogalmaztunk egy hatékonyabb együttműködési, egyeztetési rendszert azzal a céllal, hogy szétválasszuk az egyeztetési mechanizmusban a funkciókat. Örömmel fogadtuk a köztársasági elnök úr kezdeményezését, ő hosszú távú stratégiai kérdésekben folytatott érdemi párbeszédet a határon túli magyar szakemberekkel. A kormány azt vállalta, hogy saját szerepéből adódóan döntően a magyar politikai szervezetekkel próbál stratégiai kérdésekben együttműködést kialakítani. Létrejött ennek a parlamenti dimenziója, a Kárpát-medencei Magyar Képviselők Fóruma, ebben a parlamenti képviselők vagy – ahol a magyarságnak nincs parlamenti képviselete, onnan – önkormányzati képviselők vettek részt, és azt keresték, hogyan lehet az egyes parlamentekben vagy az Európai Parlamentben, az Európai Tanács parlamenti közgyűlésében a magyar ügyeket megtámogatni.A MÁÉRT helyébe lépő KMKF kiverte a biztosítékot a szlovák politikai elitnél…– A KMKF kapcsán Szlovákia részéről – a többi szomszédos ország részéről nem tapasztaltunk hasonlót – megfogalmazott kritikák eltúlzottak voltak, és inkább a napi politikai érdekek szövevényébe illeszkedtek. Ha megalapozott kifogás hangzott volna el a fórum munkájával kapcsolatban, nyilván lehetett volna vitát folytatni róla, de egy parlamenti képviselőket tömörítő, vállaltan nem alkotmányos vagy jogszabályi megalapozottságú intézményes fórum puszta léte még nem ok a támadásra. 90’ óta, amióta új alkotmányos rendszer van érvényben Magyarországon, mindig volt intézményes formája a magyar-magyar együttműködésnek. És ez nem lehet függvénye annak, hogy más mit gondol erről. Senki sem vitathatja el, hogy ezt az alkotmányos kötelességét érvényre juttassa a mindenkori kormány.Van-e arra magyarázat, hogy Szlovákia minden magyar kezdeményezésre hevesen, már-már agresszívan válaszol? Az e kérdésekben érintett további országokkal ellentétben.– Nyilván jelen van itt egyfajta, napi politika által táplált túlérzékenység a kisebbségi kérdés iránt. Vegyük a szerbek példáját.  Egy nagyon súlyos társadalmi-politikai kataklizma után nem sokkal olyan törvénykezés indul el Szerbiában, amely a kulturális autonómia összes attribútumát megadja a kisebbségek számára. Az egykori jugoszláv politikai elitben meg a közvéleményben az önrendelkezésnek olyan évtizedes hagyománya volt, amely ezt a nyitást lehetővé tette. Az emberekben tudatosult, hogy attól nem fog szétesni Szerbia, ha jogokat adnak a kisebbségeknek. Vélhetően kell egy olyan történelmi és társadalmi tapasztalat, amely rávezet a felismerésre, hogy a kisebbségek nem jelentenek gondot. Jó lenne, ha Szlovákiában is eljutna idáig a közgondolkozás, és a politikai pártok is azt sugallnák a társadalom felé, hogy igenis helye van Szlovákiában a kisebbségeknek, és azok nem veszélyt, hanem értéket jelentenek, és gazdagítják az országot.–gypa–