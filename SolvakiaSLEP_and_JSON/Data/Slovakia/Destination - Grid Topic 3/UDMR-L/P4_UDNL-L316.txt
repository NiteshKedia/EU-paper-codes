Potrivit lui Iuliu Winkler, dimensiunea bugetului UE, care reprezintă 1 procent din PIB-ul consolidat al UE, este prima sursă a crizei din zona euro. "Bugetul european ar trebui să crească peste 1% din PIB-ul consolidat al UE. Iar acum, scăderea anunțată de Consiliul European va împiedica UE să finanțeze tocmai cel mai important obiectiv al Uniunii: ieșirea din criză", a afirmat deputatul european al UDMR. El a amintit că Strategia UE 2020, considerată soluția pentru ieșirea din criză, are ca priorități crearea de locuri de muncă,  cercetarea și inovarea, creșterea productivității în UE, astfel încât blocul european să poată rămâne competitiv pe plan global. "Suntem, însă, pe cale să ne pierdem competitivitatea economică în fața puterilor economice emergente pentru că nu poți să fii competitiv în lipsa unui buget suficient", a precizat Winkler.      
